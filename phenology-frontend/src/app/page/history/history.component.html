<div>
  <h1>A növényfenológia jelentősége</h1>

  <p>
    A növényfenológia a növények környezeti viszonyoktól függő, szabályszerű
    egymásutánban bekövetkező jelenségeinek (rügyfakadás, virágzás, stb.)
    vizsgálatával foglalkozó tudomány. A vadnövények és a táplálékunkként
    szolgáló kultúrnövényeink fejlődési fázisait az időjárás döntő mértékben
    befolyásolja. Mivel az időjárás évről-évre másként alakul, a növények is
    évről-évre más időpontban érik el az egyes fejlettségi állapotaikat. Ezen
    időpontok ismerete nélkülözhetetlen pl. a gazdálkodók számára, de nekünk, az
    Országos Meteorológiai Szolgálat számára is pl. az agrometeorológiai
    elemzések, előrejelzések készítésénél. A hosszú, évtizedekre szóló vadnövény
    fenológiai adatsorok pedig az éghajlat és az éghajlat-változás szempontjából
    rendkívül fontosak, hiszen a növények fejlődési stádiumai az éghajat
    változásával eltolódnak, azt nyomjelzőként mutatják. Hazánkban az elmúlt 100
    év vonatkozásában nagyságrendileg 1 Celsius fokos átlaghőmérséklet
    emelkedést látunk. Ennél a matematikai értelemben vett kis változásnál a
    növények fenofázisainak éven beüli eltolódása sokkal szemléletesebb.
  </p>
</div>

<div>
  <h1>A növényfenológia története</h1>
  <p>
    A XIX. század második felében megalakuló nemzeti meteorológiai szolgálatok
    mérési programjában szerepelt a növények megfigyelése is. Az évtizedek során
    többször változott a növényfenológiai megfigyelések célja. A XX. század
    közepéig a természettudományos érdeklődés és az ismeretszerzés, a XX. század
    közepétől a mezőgazdasági termesztés föllendítése, a termés- és a vegyszeres
    növényvédelem-optimalizálás, a XXI. században pedig egyre inkább az
    éghajlatváltozás nyomon követése lett a fő cél.
    gikjgkj

  </p>
</div>

<div>
  <h1>Növényfenológia az Országos Meteorológiai Szolgálatnál</h1>
  <p>
    Hazánkban már Kitaibel Pál (1757-1817) botanikai és terepmunkája során
    följegyezte a fajok virítási idejét, időtartamát, melyből az élőhelyek
    eltérő éghajlati adottságaira következtetett. 1870-ben, az Országos
    Meteorológiai Szolgálat jogelődjének, a Meteorológiai és Földdelejességi
    Magyar Királyi Központi Intézet alapításakor létesült a növényfenológiai
    megfigyelő hálózat. Az akkori évkönyvekben 1871-1885. között 57 helyről
    vannak megfigyelések, hosszabb (legalább 7 éves) adatsor Bakonybél, Eger,
    Gospic, Körmend, Kőszeg, Nagy-Szeben, Oravica, Pécs és Török-Becse
    településeken állt elő. Ezt követően 1910-ben a Magyar Földrajzi Társaság,
    majd 1934-ben az Erdészeti Kutató Intézet létesített megfigyelő hálózatot.
    1951-ben az Országos Meteorológiai Intézet szervezett fenológiai megfigyelő
    hálózatot. Túlnyomórészt vadon termő növények megfigyelését végezték mintegy
    200 helyen, míg a mezőgazdasági növényeket 13 helyszínen, mezőgazdasági
    kutatóintézetekben, fajtakísérleti állomásokon figyelték meg. 1965-ben a
    megfigyelőhálózatot felújították, bővítették, így ekkor 34 növényfaj
    szerepelt a listán 80 helyszínen. 1982-ben új alapokra helyezték a
    fenológiai hálózatot, a megfigyeléseket a MÉM-NAK növényvédő szakemberei
    végezték 2001-ig.
  </p>
</div>
